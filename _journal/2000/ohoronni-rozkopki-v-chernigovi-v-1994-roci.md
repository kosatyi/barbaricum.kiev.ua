---
title: Охоронні розкопки в Чернігові в 1994 році
date: 2000-06-21
journal:
    header: О.В. Шекун, Ю.М. Ситий
    content: Чернігівський історичний музей
---

Експедиція Чернігівського історичного музею вела розкопки на території Чернігівського передгороддя. Розкоп площею 250 м2 закладений по вул. Коцюбинського, 58-А, за 300 м на північ від П’ятницької церкви. Під 1,5 м пізньосередньовічних нашарувань, в більшості порушених перекопами, виявлено культурний шар середини ХІ-ХІІІ ст. 0,3-0,5 м завтовшки.

Досліджено 16 споруд та 10 господарських ям, з яких 7 споруд і 3 ями пов’язані з найбільш раннім періодом заселення - другою половиною ХІ ст. Одна із споруд, вірогідно, правила за житло. Її котлован прямокутний в плані, орієнтований стінками по сторонах світу, мав ширину 3,4 м, глибину 0,7 м, зберігся на довжину 2,6 м.

![](https://i.imgur.com/k5DxlkN.gif)

Рис. 1. 1-5 - залізо; 6-8, 10, 11 - скло; 9 - сердолік; 12, 13 - бронза; 14 - білон.

![](https://i.imgur.com/xoDrm3s.gif)

Рис. 2. Керамічні вироби.

В кінці ХІ - на початку ХІІ ст. ця територія зазнала перепланувань : залишки котлованів були засипані та відриті 4 нові котловани і 3 ями. Одна із споруд, ймовірно, була житлом. В межі розкопу потрапила лише її південна частина, яка мала стінку довжиною 3,8 м, заглиблену на 1 м. Котлован прямокутний в плані, орієнтований стінками по сторонах світу; в кутах стовпові ями. Востаннє досліджена територія зазнала перепланувань в кінці ХІІ ст. Тоді була споруджена наземна будова на господарському підклітті 3,9ґ4,1 м, глибиною 0,9 м та одна кругла в плані з діаметром 3,6 м, глибина приблизно 0,5 м. Виявлене житло щонайменше двічі горіло в пожежі. Після однієї з пожеж в долівці було здійснено два поховання дітей за християнським обрядом. На окремих ділянках розкопу фіксуються межі садиби у вигляді канавок та слідів від кілків.

Серед знахідок в комплексах ХІ - початку ХІІ ст. переважають кераміка, пряслиця, ножі, оселки, намистини, кресало, ключі від засувних замків (рис. 1, 4, 5, 9-11; 2, 6).

Найбільш цікаві знахідки виявлені в заповненні підкліту : виготовлені з низькопробного срібла навершя у вигляді півня, браслет у вигляді півня, браслет у вигляді гадюки з розкритою пащею і мавпою, що сидить зверху, бронзова шалька терезів із очковим орнаментом, піддон скляного кубка, тигель, молоток-гвіздодрач, токарні різці, пружинні ножиці, ключі від циліндрічних замків, шиферні жорна (рис. 1, 1-3, 12-14; 2, 2).

В споруді, розташованій біля житла, знайдено багато уламків скляних браслетів, серед яких є цілі екземпляри (рис. 1, 6-8). З цим періодом також пов’язані знахідки керамічного світильника, графічно реконструйованих форм горщиків, предметів побуту з металу, уламки амфори, на двох з яких є графіті (рис. 2, 1, 3, 4, 5).