---
title: Розвідки на Львівщині
date: 2000-05-10
journal:
    header: Довгань П.М.
    content: Львівський державний університет ім. І.Франка
---

Розвідковий загін археологічної експедиції Львівського держуніверситету провів археологічні розвідки в кількох пунктах Львівської області.

Село Бірки Яворівського району. Обстежено низинну територію з правого боку кільцевої шосейної дороги, що веде від Бірок до с. Рясна Руська. На цій місцевості виділяється ряд піщаних дюн різної величини.

На обстеженій території на поверхні виявлено доволі велику крем’яну клиновидну сокиру. Вона має пришліфоване лезо, прямокутна в поперечному розрізі, і її довжина становить 13 см. Кремінь, ймовірно, західнобузького походження. За типологічними ознаками сокира належить енеолітичній культурі лійчастого посуду. Пам’ятки цієї культури на Яворівщині поки що невідомі. Найближче поселення знаходиться на північний схід від Львова, біля с. Малі Грибовичі. По прямій лінії до Бірок це становить близько 10 км. Отже, десь поблизу Бірок повинно знаходитись ще одне поселення, розташоване, можливо, на піщаній дюні.

На обстеженій території знайдено невеликі (довжиною 3-3,5 см) крем’яні відщепи. Вони, як правило, трапецієвидні в розрізі, сколоті з ядер темного волинського кременю. Ймовірно, вони відносяться до кінця епохи бронзи-раннього заліза, коли крем’яне виробництво занепадало. Тому такі невеличкі пластини зустрічаються на поселеннях висоцької культури, яких відомо декілька на Яворівщині.

Село Нове Місто Старосамбірського району. Поселення ранньозалізного часу виявлено в 600 м південніше села, на лівому низькому березі р. Вирви. Воно займало площу близько 70x40 м. В тих місцях, де траплялись уламки ліпної кераміки, закладено кілька шурфів. Культурний шар залягав на глибині 0,8 м від сучасної поверхні в шарі лесу. В одному з шурфів знайдено куски глиняної обмазки, вуглики. Можливо, це залишки черіня. Уламки посуду належали грубостінним горщикам, виготовленим з домішкою шамоту. Поверхня їх сіро-жовтуватого відтінку, шершава, випал нерівномірний, товщина стінок 1,5-2 см.

Село Комаровичі Старосамбірського району. В 700 м на захід від села (урочище “Гай”) розташований інший пам’ятник. Це курган конусоподібної форми, який виділяється на навколишній місцевості. Висота його приблизно 11 м, а периметр основи складає 167 м. Його верхівка зрізана, площадка рівна і складає 53 м по кругу. Схили досить круті, порослі знизу чагарником. На вершині площадки збереглися ями, мабуть, від любительських пошуків. При зачистці стінок цих ям зафіксований сірий суглинок. Його розташування і характер насипу дають основу говорити про те, що курган є не природним підвищенням, а штучним насипом.