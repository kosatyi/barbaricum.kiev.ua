---
title: У центрі Львова археологи досліджують оборонний мур і дорогу ХIV століття
description: На місці майбутнього готелю Sofitel тривають археологічні розкопки
image:
    path: https://i.imgur.com/MJvDAnf.jpg
cover:
    path: https://i.imgur.com/MJvDAnf.jpg
---

На місці майбутнього готелю міжнародної мережі Sofitel на площі Міцкевича у центрі Львова тривають археологічні розкопки. Археологи планують розкрити старовинний оборонний мур Львова та дорогу з каменю, що прилягала до муру. У подальшому знахідки мають експонувати.

Як розповів ZAXID.NET археолог «Рятівної археологічної служби» Остап Лазурко, розкопки на площі Міцкевича, 9 розпочалися ще у лютому і триватимуть до кінця квітня. Основна мета цих робіт – розкрити фрагменти оборонного муру Львова, збудованого ще у ХIV столітті.

«Маємо розкрити фрагмент першої лінії оборони міста – Високого муру, побудованого ще в другій половині XIV століття. Окрім того, з внутрішньої сторони муру є дорога XV століття, яка теж пропонується до зберігання», – розповів Остап Лазурко.

За словами археолога, після завершення археологічних розкопок буде прийматись рішення про експонування знайдених об’єктів.

![](https://i.imgur.com/D0oUdvh.jpg)
![](https://i.imgur.com/AA6NS1U.jpg)
![](https://i.imgur.com/FTSxKmO.jpg)
![](https://i.imgur.com/DTbcBiw.jpg)
![](https://i.imgur.com/zsW5nxb.jpg)
{:.image-list}

Перед будівництвом готелю на площі Міцкевича, 9 проводять археологічні розкопки (фото«Рятівної археологічної служби»)

У 2005-2006 та 2013-2014 роках на цій ділянці уже проводились археологічні розкопки. Під час робіт археологи якраз і натрапили на добре збережені залишки першої лінії оборони середньовічного Львова та міської дороги, вимощеної з каменю.

Розкопки площі Міцкевича, 9 ініціював власник земельної ділянки – ТзОВ «Центр розвитку нерухомості». Ця компанія входить в Універсальну інвестиційну групу відомого бізнесмена Віталія Антонова. ТзОВ «Центр розвитку нерухомості» нещодавно отримало містобудівні умови і обмеження на будівництво 6-поврхового готелю на вул. Міцкевича, 9. За інформацією ZAXID.NET, на цій ділянці збудують готель міжнародної мережі Sofitel.

#### Довідка

Будинок на площі Міцкевича,9 спорудили у 1839 році за проектом архітектора Вільгельма Шмідта. 130 років тому у ньому був магазин світильників Рудольфа Дітмара, який першим у світі почав виробництво гасової лампи. Пізніше у цьому будинку розташувалися редакція газети, спортивний клуб, салон мод, а також торгували делікатесами. У 1930-роках тут працював Львівський союз артистів-пластиків, а вже за СРСР - Спілка художників, художньо-виробничий комбінат Художнього фонду та дитяча художня школа.

У 1991 році пожежа знищила будинок №10 на площі Міцкевича, і вплинула на сусідній будинок, де стався обвал. Тому в 1997 році будинок №9 розібрали.