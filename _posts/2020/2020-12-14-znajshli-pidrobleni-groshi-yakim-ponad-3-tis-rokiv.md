---
title: Знайшли підроблені гроші, яким понад 3 тис. років
description: Археологи з університету Хайфи знайшли скарби з підробленими давньоєгипетськими срібними зливками у давніх містах Бейт-Шеан та Мегіддо на півночі Ізраїлю. Знахідки датували XII ст. до н.е.
image:
    path: https://i.imgur.com/2YbUP7t.jpg
cover:
    path: https://i.imgur.com/2YbUP7t.jpg
---

Археологи з університету Хайфи знайшли скарби з підробленими давньоєгипетськими срібними зливками у давніх містах Бейт-Шеан та Мегіддо на півночі Ізраїлю. Знахідки датували XII ст. до н.е.

За словами вчених, загалом у 8 з 35 скарбів з Ханаану виявили покриті сріблом зливки міді. Усі мали ідентичний зовнішній вигляд зі справжніми дорогоцінними, втім, значно меншу цінність. Припускають, що такі зливки виготовляли з дозволу правителів Єгипту, які 
контролювали Ханаан у ті часи. Вони намагалися приховати катастрофічну нестачу срібла в державній скарбниці, 
повідомляє [Live Science](https://www.livescience.com/ancient-egyptian-hoard-counterfeit-dirty-money.html).

Ханаан не мав власних срібних рудників і метал доводилось імпортувати. Але вже між 1200-1150 роками до н.е. торгівля сріблом занепала. У цей час гинули наймогутніші цивілізації Сходу, що й спричинило дефіцит та спонукало виготовляти "брудні гроші". Цей період отримав назву "колапс пізнього бронзового віку".

Скарб з Бейт-Шеана важив 157 г, а в зливках містилося 40% срібла, сплавленого з міддю та іншими дешевими металами. Знахідки з Мегіддо важили 98 г та містили лише 20% срібла. Підробку замаскували за допомогою додавання металевого миш'яку, що надавав міді сріблястого блиску. Для застосування обидвох методів підробки були необхідні знання, якими не володіли звичайні люди, та значний обсяг роботи.

Автори дослідження розповідають, що фальшивки виготовляли і після того, як єгиптяни залишили Ханаан, але саме вони започаткували цю практику. Для боротьби із підробками зливки почали розрізати та перевіряти вміст, а за кілька сотень років в обігу з'являться перші монети.